Frustrationen er stigende, og spørgsmålene er mange blandt de danskere, hvis coronapas står til at udløbe inden for den næste måneds tid. Alligevel er de danske politikere og sundhedsmyndigheder tavse om, hvad der kommer til at ske i forhold til coronapas – ikke mindst set i lyset af at mange efterhånden har fået tredje vaccinestik. For som det er nu, bidrager revaccinen ikke til at forlænge coronapasset. Det slår Sundhedsministeriet fast over for B.T. I stedet er det fortsat andet vaccinestik – hvis man har fået Pfizer eller Moderna – der er afgørende for, hvornår et coronapas udløber, hvilket i Danmark er 12 måneder senere. 'Sundhedsministeriet kan oplyse, at revaccination på nuværende tidspunkt ikke har betydning for gyldigheden af det danske coronapas. Coronapas efter færdigvaccination i Danmark gives alene på baggrund af anden vaccination, med undtagelse af vaccinationsforløb, der alene kræver en enkelt dosis, hvor gyldigheden gives på baggrund af denne ene dosis,' lyder det således i et skriftligt svar fra Sundhedsministeriet til B.T. Men står det til en af landets førende eksperter i vaccine, så bør de danske myndigheder snart få taget sig sammen og få gjort det tredje vaccinestik – hvis man har fået sådan et – til det gældende i forhold til coronapas. »Det tredje stik burde give forlængelse af coronapasset,« siger Ole F. Olesen, vaccineforsker med en ph.d. i immunologi og direktør for European Vaccine Institute, til B.T. »De første to stik gav forhøjet beskyttelse i et helt til halvt år, men klinger derefter af. Det tredje stik giver beskyttelsen det samme boost, og derfor burde det være det gældende i coronapasset,« siger Ole F. Olesen. »Det er naivt, hvis man ikke lader det tredje stik gælde i coronapasset,« uddyber han. Til B.T. oplyser Sundhedsministeriet videre, at man hele tiden ser på, hvad der skal give adgang til et coronapas, når det gælder vacciner.